<document>
  <s>Yekaratónhkwa onén:ya na’kanon’tarò:ten.</s>
  <s>Tehothahahkwenhátye’skwe ne kí:ken rokstén:ha ronkwe’tí:yo ne ó:nen yahà:rawe’ tsi ken’ í:ken kaná:tayen.</s>
  <s>Tsi ó:nen rotaweya’tonhátye’skwe waháttoke’ tsi yahontaweya’tányon’ tsi thotinonhsó:ten tahnon akwé:kon wahatinhotónnyon’ tsi kanhokahrontónnyon tahnon tyohsonhtkahrontónnyon.</s>
  <s>Ronkwe’tóyen yah ónhka tehonwayenté:ri nek tsi rotohetstonhátye royehsòn:ne tsi shakorihwanontónnyon.</s>
  <s>“Oh nontyé:ren tsi takwatshá:nis?</s>
  <s>Ne ok wakesakonhátye ne ka’ ok nón:we akanòn:wete’ tahnon kanaktí:yo ne takatskà:hon’.</s>
  <s>Wahonwarihwa’serákwa’se’, wahonnì:ron’ “Yah káneka tekákhwayen kèn:tho.</s>
  <s>Akwé:kon se yonkwatonkárya’ks, sénha ne ratiksa’okón:’a. E’thóhtsi é:ren í:seht.”</s>
  <s>Tontahèn:ron’ “Akwé:kon wákyen se. Kérhehkwe skáhne taetewá:tonte’ onén:ya na’kanon’tarò:ten.”</s>
  <s>Tahatákwahte’ ne kanà:tsyonk.</s>
  <s>Ohné:ka wahá:nahne’ tahnon wahatsyenhón:ni’.</s>
  <s>Tahateweyén:ton’ tsi ní:yoht tahatáhkwahte’ kí:ken onén:ya.</s>
  <s>Kayá:rakon wá:tahkwe ne kí:ken wahanén:yohwe’.</s>
  <s>Ó:nen nón:wa niya’tehá:ti rotirihwahrón:ken tsi kákhwayen tsi kaná:tayen tahnon tahatiyaken’tányon’ tsi thotinonhsó:ten thonwakánere.</s>
  <s>Ó:nen káti tahatéhswahte’ ne onòn:tara.</s>
  <s>Akwáh se ó:nen wahahsennóntho’ tsi ónhte yawékon.</s>
  <s>Ó:nen káti wahshakotitshá:nit ne atónhkaryà:ktshera.</s>
  <s>Yorakahrè:ne tsi ratahtharén:ni tsi rá:ton.</s>
  <s>“Á: ne ok sénha ayawekon’ónhake tókat onéhsyon ayakéta’.”</s>
  <s>Yah tekarì:wes ne kí:ken rón:kwe kaná:takon thèn:teron.</s>
  <s>Wahatáhkwahte’ tsi nón:we rotahséhton skanòn:tsi ne onéhsyon tahnon wahréta’ kanà:tsyakon.</s>
  <s>“Ó: niyonehrákwat” wa’thohèn:rehte’ ne ronkwe’tóyen.</s>
  <s>Wahèn:ron’ “Tyoteratstòn:ne onéhsyon tahnon ohstón:ha ne o’wà:ronk wakate’nyentén:’on.</s>
  <s>O’ tsi niyawekon’òn:ne.”</s>
  <s>Khá:re ó:nen ónhka’k ó:ya yahà:rawe’, taháhawe’ ne o’wà:ronk, wahréta’.</s>
  <s>E’tho káti na’awénhseron’, niya’tehá:ti tahatíhawe’ ne órhohte, á:nonk, onon’ónsera, ó:nenhste tahnon ohsahè:ta.</s>
  <s>Wahonnetáryon tsi kanà:tsyakon.</s>
  <s>E’tho niyó:re wa’kakwé:ni’, kanatakwé:kon wahonáhta’ne’.</s>
  <s>Ó:nen káti rakowá:nen tsi nón:we thatì:teron wahorihwanón:tonhse’ ne ronkwe’tóyen tókat ahatenhní:non’ kí:ken onén:ya.</s>
  <s>Yah ki’ tehothontá:ton ahatenhní:non’.</s>
  <s>Ne káti sha’órhen’ne’ sahahtén:ti’.</s>
  <s>Tsi rotohetstonhátye kanatákta, wahshakó:ken’ tóhkara nihá:ti ratiksa’okón:’a nè:ne raónha nithoyén:ha tahó:yon’ kí:ken onén:ya.</s>
  <s>Wahèn:ron’ “Yah se teyonehrákwat kí:ken onén:ya.</s>
  <s>Ne nahò:ten yonehrákwat ne kanatahró:non tahontkahwányon’.”</s>

</document>
